Artikelissaan Lean Primer kirjoittajat Craig Larman ja Bas Vodde käsittelevät lean-ajattelua. Heidän mukaansa kyseinen tuotekehittelyyn ja tuotantoon sekä esimerkiksi terveydenhuoltoon sovellettava järjestelmä on käytännössä todettu tehokkaaksi sen luoneen Toyotan tehtailla. Toyotan asiantuntijoiden mukaan lean-ajattelun ydin on, että jokaisella työntekijällä on mahdollisuus löytää ja korjata ongelmia työskentelyssään ja tehdä parannuksia. Artikkelin mukaan lähtökohtana on yksilön ajattelu ja kehitys, eikä niinkään johtamisen työkalut. Kirjoittajat siteeraavat Toyotan hallituksen puheenjohtajaa Gary Convisia, jonka mukaan lean-ajattelun keskeiset pylväät ovat jatkuva parannus ja kunnioitus ihmisiä kohtaan, sekä toimitusjohtaja Katsuaki Watanabea, joka painottaa ihmisillä tarkoitettavan työntekijöitä, alihankkijoita ja asiakkaita. Artikkelissa esitetyssä kaaviossa edellä mainitut pylväät kannatelevat lean-ajattelutaloa, jonka katto on kestävä ja lyhyt läpimenoaika, paras laatu ja arvo ihmisille ja yhteisölle, tyytyväisimmät asiakkaat, matalimmat kustannukset, korkea mieliala ja turvallisuus. Lean-ajattelun esiasteen Toyota Production Systemin kehittäjän Taiichi Ohno on sanonut: “Katsomme vain aikajanaa hetkestä jolloin saamme tilauksen siihen pisteeseen kun otamme rahat. Ja aikajanaa lyhennetään vähentämällä arvoa lisäämätöntä jätettä.” Talon perustana on, että johto itse soveltaa ja opettaa eteenpäin kauaskatsoista lean-ajattelua. Artikkelissa esitettyjen näkemysten mukaan johtajien tulisi tuntea tuotantoprosessi käytännön tasolla. Kaavion talo asuttaa tuotekehittelyn ja periaatteet. Esitetyt 14 lean-ajattelun periaatetta ovat: kauaskantoinen ajattelu – vaikka lyhyenajan voiton kustannuksella; pienemmät erät nopeuttavat sykliä ja paljastavat heikkouksia; tee päätökset vasta tarvittaessa; tasoita työn jakautumista; luo ongelmanratkaisun äärelle seisahtamisen kulttuuria;  hallitse käytänteitä henkilöstön ja sen taitojen hyväksi; selkeä visuaalinen työnjohto; vain testattua teknologiaa; prosessin ymmärtävien johtajien kasvattaminen yrityksen sisältä; kehitä yhtiön maailmankuvan jakavia erinomaisia ihmisiä; auta yhteistyökumppaneita haastamalla heidät mukaan  lean-ajatteluun; ymmärrä tilanteet paikan päällä ja auta; päätä hitaasti yhteistuumin ja jalkauta välittömästi; ylläpidä oppimisympäristöä itsetutkiskelulla ja jatkuvalla kehityksellä. Artikkelin mukaan lean-ajatteluun perustuvan tuotekehittelyn keskiössä ovat hyödyllisen tiedon luominen ja kilpailijoiden päihittäminen uuden oppimisessa.	
